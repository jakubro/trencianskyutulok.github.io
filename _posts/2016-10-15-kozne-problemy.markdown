---
layout: post
title: Čo môže ohroziť zdravie nášho psa? II. časť - Kožné problémy
author: Katarína Rošťáková
author_link: https://www.facebook.com/katarina.rostakova
date: 2016-10-15 17:00:00
categories: veterinarne-okienko
image: ~/images/clanky/2016-10-15-kozne-problemy.jpg
---

Problémy so šupinatením kože, svrbením, nadmernou tvorbou kožného mazu, vypadávaním srsti a následnou tvorbou lysých miest na tele psa, to všetko môže mať rôzne príčiny. V tomto článku sme ich rozobrali podrobnejšie.

<!--more-->

![chorý pes](/images/clanky/2016-10-15-kozne-problemy.jpg)

## II. časť - Kožné problémy

V prvej časti tohto seriálu o chorobách, ktoré môžu potrápiť nášho psíka, sme nahliadli do útrob tráviaceho traktu. Našou ďalšou zastávkou bude povrch jeho tela, čiže koža a srsť. Koža je totiž obľúbeným pôsobiskom mnohých mikroorganizmov, ktoré môžu byť súčasťou normálnej mikroflóry a psíkovi nijak neškodia, ale iné zas môžu spôsobiť problémy rôzneho charakteru. Našu pozornosť zaostríme taktiež na parazity, s ktorými sa náš domáci miláčik môže stretnúť najčastejšie a spektrum kožných problémov na záver doplníme alergiami.
Problémy so šupinatením kože, svrbením, nadmernou tvorbou kožného mazu, vypadávaním srsti a následnou tvorbou lysých miest na tele psa, to všetko môže mať rôzne príčiny. Niekedy je potrebné len upraviť krmivo, resp. použiť kvalitnejšie, keďže to, ako je pes kŕmený, sa odráža na stave kože a srsti. Zdravá srsť by mala byť lesklá, farby typickej pre plemeno nášho psa, chlpy by sa nemali lámať ani štiepiť a celkový srstný pokryv by nemal byť narušený, t.j. na tele psa by sa nemali vyskytovať miesta s vypadanou srsťou. Koža by mala byť ružovej farby (pokiaľ nie je pre naše plemeno typická pigmentovaná koža), elastická, primerane mastná, bez rán, opuchov alebo začervenaní.
Terapia kožných problémov je naozaj rozsiahlou témou, pretože dôvodom môže byť okrem nekvalitnej stravy aj deficit vitamínu A alebo zinku, prítomnosť parazitov, celá škála alergií, vrodené poruchy, aplikácia prípravkov, ktoré majú na kožu dráždivý vplyv, plesne, celkové infekčné ochorenia, zápal kože vyvolaný mikroorganizmami a podobne (1).

### Bakteriálne a mykotické ochorenia

#### Dermatomykózy

![dermatomykozy](http://www.psickar.sk/sites/default/files/styles/adaptive/public/avatarcl/administrator/dermatophytoza.jpg?itok=krq8BIkC)

**Pôvodca**: *Microsporum canis, Microsporum gypseum, Trichophyton mentagrophytes*

**Možný spôsob nakazenia**: Kontakt s nakazeným zvieraťom. Častou predispozíciou pre vznik ochorenia býva nadmerné kúpanie (narúša sa prirodzená ochranná bariéra kože), nedostatok vitamínu A a zinku a prítomnosť parazitov na koži.

**Príznaky**: Šupinatenie kože, ložiská vypadanej srsti, silné svrbenie a zápal kože. Ak sú postihnuté aj pazúriky, nadobúdajú svetlú farbu, sú lámavé a krivé.

**Liečba**: Používajú sa buď lokálne aplikované antimykotiká, celotelové antimykotické kúpele alebo sa podajú systémovo pôsobiace antimykotiká.

**Prenos na človeka**: Je možný kontaktom s chorým zvieraťom (2).

#### Stafylokokóza

![rany](https://scontent-vie1-1.xx.fbcdn.net/v/t1.0-9/10354817_10152687584907740_6344357711414833506_n.jpg?oh=b4fb398bd271d610bfe406377d59ab43&oe=58AC7760)
*(Rany ideálne pre infekciu stafylokokmi)*

**Pôvodca**:  baktérie *Staphylococcus intermedius, Staphylococcus aureus*

**Možný spôsob nakazenia**: Tieto baktérie sú prirodzenou súčasťou mikroflóry kože aj u zdravých zvierat a ochorenie spôsobia len vtedy, keď je koža narušená mechanicky (rany) alebo je pes oslabený celkovým infekčným ochorením.

**Príznaky**: Hnisavý zápal kože, rán, uší (môže sa rozšíriť aj na oči), chlpových vačkov, tvorba abscesov (dutiniek vyplnených hnisom) na koži.

**Liečba**: Chirurgické ošetrenie rany - zabezpečenie odtoku hnisu, výplach dezinfekčným prípravkom, lokálna
aplikácia antibiotík. Pri ťažších prípadoch aplikácia celkových antibiotík (2).

### Parazitárne ochorenia

#### Švoly

![svoly](http://www.bbvet.sk/clanky/obrazky-odborne-texty/parazit011.jpg)

**Pôvodca**: *Trichodectes canis, Heterodoxus spinigera*

**Možný spôsob nakazenia**: Zanedbanie hygieny, kontakt s postihnutým zvieraťom.

**Príznaky**: Svrbenie, prítomnosť vajíčok na srsti.

**Liečba**: Aplikácia antiparazitárneho prípravku

**Prenos na človeka**: Nie je možný (3).

#### Vši

![vsi](http://ipravda.sk/res/2013/09/01/thumbs/vos-vsi-vlasy-nestandard2.jpg)

**Pôvodca**: voš *Linognathus setosus*

**Možný spôsob nakazenia**: Zanedbanie hygieny, kontakt s iným psom, ktorý je zamorený všami.

**Príznaky**: Viditeľná prítomnosť vší alebo hníd v oblasti krku, chrbta a na koreni chvosta, svrbenie (pes sa neustále škrabe, otiera o predmety), šupinatá koža.

**Liečba**: Ostrihanie srsti, aplikácia antiparazitárnych prípravkov (napr. sprej, spot on, kúpeľ).

**Prenos na človeka**: Tento "psí" druh vší na človeku neparazituje (3).

#### Blchy

![blchy](http://www.internetdict.com/wp-content/uploads/related_images/2016/01/22/what-do-dog-flea-eggs-look-like_3.jpg)

**Pôvodca**: *Ctenocephalides canis*, zriedkavo *Pulex irritans*

**Možný spôsob nakazenia**: Zanedbanie hygieny, kontakt s postihnutým zvieraťom.

**Príznaky**: Silné svrbenie, v srsti viditeľné čierno-hnedé výkaly bĺch, šupinatenie kože, na koži môžu byť viditeľné aj maličké červené bodky - miesta vpichu bĺch, u niektorých psov môže dôjsť aj ku vzniku alergickej reakcie na koži.

**Liečba**: Prípravky používané na odblšenie, zároveň aj ošetrenie prostredia, v ktorom sa pes pohybuje (búda, pelech) (3).

**Prenos na človeka**: Je možný kontaktom s postihnutým psom, ale prenáša sa len druh Pulex irritans (4).

#### Ušný svrab

**Pôvodca**: *Otodectes cynotis*

**Možný spôsob nakazenia**: Kontakt s postihnutým zvieraťom.

**Príznaky**: Tieto parazity vyvolávajú zápal vonkajšieho zvukovodu, pričom typický je sekrét tmavohnedej až čiernej farby nachádzajúci sa v postihnutom uchu a svrbenie.

**Liečba**: Aplikácia antiparazitík.

**Prenos na človeka**: Nie je možný (7).

#### Sarkoptový svrab

![svrab](http://nezny-barbar.wbs.cz/sarkoptovy_svrab.jpg)

**Pôvodca**: *Sarcoptes scabiei* var. *canis*

**Možný spôsob nakazenia**: Kontakt s postihnutým zvieraťom.

**Príznaky**: U chorých psíkov tento parazit prežíva zavŕtaný v pokožke najmä v tých oblastiach tela, na ktorých je riedke osrstenie, ale aj na končatinách, na kostných výbežkoch lakťov, na hlave alebo na okrajoch uší. Jeho prítomnosť sa prejavuje silným svrbením, malými pupencami až pľuzgierikmi, šupinatením a hrubnutím kože, vypadávaním srsti a aj chudnutím. Postihnutá koža má žltkastú až sivobielu farbu a je suchá.

**Liečba**: Aplikácia antiparazitík.

**Prenos na človeka**: Je možný kontaktom s postihnutým psom (3).

#### Demodikóza

![demodikoza](http://www.monvt.eu/files/10482.jpg)

**Pôvodca**: *Demodex canis*

**Možný spôsob nákazy**: Tieto roztoče obývajú kožu aj u zdravých psov, ich množstvo však nie je veľké. Prenášajú sa najmä z matky na šteňatá v prvých dňoch po narodení, neskôr je už prenos cez kontakt s postihnutým zvieraťom nepravdepodobný. Demodikóza prepukne vtedy, keď dôjde z určitých príčin k premnoženiu roztočov. Príčinou môže byť napríklad druhová (mops, doberman, buldog,...) alebo individuálna predispozícia, oslabenie imunity, hormonálna nerovnováha  a podobne.

**Príznaky**: Existujú tri formy demodikózy: Lokálna forma sa vyskytuje u mladých jedincov (v prvom roku života), pričom dochádza k vypadaniu srsti a tvorbe lysých miest v oblasti hlavy a končatín. Táto forma zvyčajne ustúpi spontánne. Pri generalizovanej forme choroby (postihnuté je celé telo psa) opäť dochádza k vypadávaniu srsti, koža je často postihnutá sekundárnou bakteriálnou infekciou a je načervenalá, zhrubnutá, prítomné je množstvo šupín a chrást. Stav môže byť sprevádzaný horúčkou a apatiou zvieraťa. Treťou formou demodikózy je pododemodikóza, pri ktorej sú postihnuté labky a to veľkými, bolestivými opuchmi.

**Liečba**: Použitie antiparazitárnych prípravkov a v prípade pridruženej bakteriálnej infekcie aj antibiotík.

**Prenos na človeka**: Nie je možný (5).

#### Cheyletielóza

**Pôvodca**: *Cheyletiella yasguri*

**Možný spôsob nákazy**: Kontakt s postihnutým zvieraťom.

**Príznaky**: Šupinatenie kože, najmä na chrbte a ušniciach, svrbenie.

**Liečba**: Použitie antiparazitárnych prípravkov.

**Prenos na človeka**: Je možný kontaktom s postihnutým zvieraťom, aj u ľudí sa prejavuje silným svrbením (6).

### Ďalšie choroby kože

#### Alergia na blchy

**Príčina**: Ide o reakciu organizmu psa na sliny bĺch, ktoré sa dostávajú do rany po blšom "pohryzení". Nevyskytuje sa však nutne u každého zablšeného psa, výskyt je individuálny.

**Príznaky**: Alergická reakcia sa prejavuje intenzívnym svrbením, vypadávaním srsti, tvorbou červených škvŕn, šupinatením kože a to najmä na koreni chvosta a na zadnej časti chrbta.

**Liečba**: Odblšením (8).

#### Alergia na určité zložky krmiva

**Príčina**: Precitlivenosť organizmu na niektoré potraviny je individuálna, nie je podmienená druhom ani vekom psa. Najčastejšími alergénmi sú hovädzie a kuracie mäso, mliečne výrobky, ryby, vajcia a podobne.

**Príznaky**: Po určitej dobe prijímania alergénu sa u postihnutého psa začnú objavovať kožné príznaky (svrbenie na labkách, ušniciach, v okolí očí, v oblasti slabín, sčervenanie a šupinatenie kože, v dôsledku škrabania aj jej poškodenie a možná infekcia), ale môžu sa vyskytnúť aj poruchy trávenia (hnačka, zvracanie).

**Liečba**: Terapia spočíva v odstránení tej zložky (potraviny), ktorá alergiu vyvoláva. Na presné zistenie toho, o akú potravinu ide, je potrebné dlhodobé testovanie (nutná je konzultácia s veterinárom o tom, ako toto testovanie vykonať, aby bol výsledok relevantný). Po zistení vyvolávajúcej príčiny sa upraví kŕmna dávka tak, aby daný alergén neobsahovala a reakcia ustúpi (9).

#### Seborea

![Seborea](http://book-med.info/img/988/mivh-aug10-11655.jpg)

**Príčina**: Seborea je nadmerná tvorba kožného mazu, ktorá môže mať buď dedičný charakter, t.j. postihnutý jedinec sa s týmto ochorením už narodí a prejavy sú viditeľné už v mladom veku, alebo vzniká sekundárne, ako dôsledok iného problému (napr. problémov so štítnou žľazou). Plemenná predispozícia k tomuto ochoreniu je napr. u kokršpanielov, špringeršpanielov, basetov, anglických setrov a podobne.

**Príznaky**: Nadmerná tvorba šupín na koži - šupiny môžu byť suché alebo mastné a podľa toho je srsť buď matná a drsná alebo výrazne mastná, prítomný môže byť aj zápach.

**Liečba**: Pokiaľ ide o dedičné ochorenie, nie je možné ho vyliečiť. Psíkovi môžeme pomôcť špeciálnymi šampónmi alebo liekmi. Pokiaľ je seborea sekundárna, je potrebné nájsť a liečiť primárny problém (10).

----------

#### Použitá literatúra

 1. Reichel, P., a iní. Klinická diagnostika zvierat. Košice:
 Univerzita veterinárskeho lekárstva a farmácie v Košiciach, 2014.
 2. Švrček, Š., a iní. Infekčné choroby zvierat I. časť - Bakteriálne a
 mykotické choroby. Košice : Univerzita veterinárskeho lekárstva a
 farmácie v Košiciach, 2006. s. 59-67.
 3. Kozák, M. a kolektív. Vnútorné choroby psov a mačiek. Košice:
 Univerzita veterinárskeho lekárstva a farmácie v Košiciach, 1998.
 ISBN 80-88950-00-7.
 4. Goldová, M. a Letková, V. Základy veterinárnej parazitológie -
 Ektoparazity zvierat a človeka. Košice : Univerzita veterinárskeho
 lekárstva a farmácie v Košiciach, 2004.
 5. PANÁKOVÁ, L.: Demodikóza psov. Lucia Panáková - Veterinárny
 dermatológ, [cit. 8.9.2016; 19:10]. Dostupné na webovskej stránke
 (world wide web): [http://veterinarna-dermatologia.eu/liecba-koznych-chorob-kozne-ochorenia-od-a-do-z/item/136-demodikoza](
 http://veterinarna-dermatologia.eu/liecba-koznych-chorob-kozne-ochorenia-od-a-do-z/item/136-demodikoza)
 6. PANÁKOVÁ, L.: Roztoče Cheyletiella/dravčíci. Lucia Panáková -
 Veterinárny dermatológ, [cit. 8.9.2016; 19:22].
 Dostupné na webovskej stránke (world wide web): [http://veterinarna-dermatologia.eu/liecba-koznych-chorob-kozne-ochorenia-od-a-do-z/roztoce-cheyletiella-dravcici](
 http://veterinarna-dermatologia.eu/liecba-koznych-chorob-kozne-ochorenia-od-a-do-z/roztoce-cheyletiella-dravcici)
 7. PANÁKOVÁ, L.: Ušné roztoče. Lucia Panáková - Veterinárny dermatológ,
 [cit. 8.9.2016; 19:36]. Dostupné na webovskej stránke (world wide
 web): [http://veterinarna-dermatologia.eu/liecba-koznych-chorob-kozne-ochorenia-od-a-do-z/item/152-usne-roztoce](
 http://veterinarna-dermatologia.eu/liecba-koznych-chorob-kozne-ochorenia-od-a-do-z/item/152-usne-roztoce)
 8. PANÁKOVÁ, L.: Alergia na blchy. Lucia Panáková - Veterinárny
 dermatológ, [cit. 9.9.2016; 18:16]. Dostupné na webovskej stránke
 (world wide web): [http://www.veterinarna-dermatologia.eu/liecba-koznych-chorob-kozne-ochorenia-od-a-do-z/item/143-fad](
 http://www.veterinarna-dermatologia.eu/liecba-koznych-chorob-kozne-ochorenia-od-a-do-z/item/143-fad)
 9. PANÁKOVÁ, L.: Alergia na potraviny. Lucia Panáková - Veterinárny
 dermatológ, [cit. 9.9.2016; 18:25]. Dostupné na webovskej stránke
 (world wide web): [http://www.veterinarna-dermatologia.eu/liecba-koznych-chorob-kozne-ochorenia-od-a-do-z/item/144-fiad](
 http://www.veterinarna-dermatologia.eu/liecba-koznych-chorob-kozne-ochorenia-od-a-do-z/item/144-fiad)
 10. PANÁKOVÁ, L.: Seborea. Lucia Panáková - Veterinárny dermatológ,
 [cit. 9.9.2016; 18:43]. Dostupné na webovskej stránke
 (world wide web): [http://www.veterinarna-dermatologia.eu/liecba-koznych-chorob-kozne-ochorenia-od-a-do-z/item/158-seborea](
 http://www.veterinarna-dermatologia.eu/liecba-koznych-chorob-kozne-ochorenia-od-a-do-z/item/158-seborea)

#### Zdroje obrázkov

- [http://www.psickar.sk/sites/default/files/styles/adaptive/public/avatarcl/administrator/dermatophytoza.jpg?itok=krq8BIkC](
http://www.psickar.sk/sites/default/files/styles/adaptive/public/avatarcl/administrator/dermatophytoza.jpg?itok=krq8BIkC)
- [http://www.bbvet.sk/clanky/obrazky-odborne-texty/parazit011.jpg](
http://www.bbvet.sk/clanky/obrazky-odborne-texty/parazit011.jpg)
- [http://ipravda.sk/res/2013/09/01/thumbs/vos-vsi-vlasy-nestandard2.jpg](
http://ipravda.sk/res/2013/09/01/thumbs/vos-vsi-vlasy-nestandard2.jpg)
- [http://www.internetdict.com/wp-content/uploads/related_images/2016/01/22/what-do-dog-flea-eggs-look-like_3.jpg](
http://www.internetdict.com/wp-content/uploads/related_images/2016/01/22/what-do-dog-flea-eggs-look-like_3.jpg)
- [http://nezny-barbar.wbs.cz/sarkoptovy_svrab.jpg](
http://nezny-barbar.wbs.cz/sarkoptovy_svrab.jpg)
- [http://www.monvt.eu/files/10482.jpg](
http://www.monvt.eu/files/10482.jpg)
- [http://book-med.info/img/988/mivh-aug10-11655.jpg](
http://book-med.info/img/988/mivh-aug10-11655.jpg)
